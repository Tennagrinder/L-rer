# 'Den treenige hjerne' - hjernens landkort

Den treenige hjerne er en af hjørnestenene i neuroaffektiv udviklingspsykologi, og er udviklet af neurofysiologen Paul MacLean.

Teorien går ud på, at vi har én hjerne, der udvikler sig i tre niveauer i takt med vores alder: Krybdyrhjernen, der styrer vores mest basale behov. Pattedyrshjernen, der tager sig af følelser og tilknytning - og den præfrontale hjerne, der lærer os kognition, læring og mentalisering.

I neuroaffektiv udviklingspsykologi inddeles hjernen i et sansende, et følende og et rationelt tænkende lag, og Susan Hart beskriver hjernens tre niveauer som et landkort, hvor vi i takt med vores alder bevæger os op i hjernens udvikling:

- **Det autonome/sansende niveau:** Barnet er 0-3 mrd. Her handler det helt grundlæggende om at kunne regulere arousal op og ned, og mærke lyst og ulyst.

- **Det limbiske/følende niveau:** Barnet er 3 mrd. – 1 år. Her bliver det opmærksom egne følelser: ’_Hvem er jeg?’. ’Hvad føler jeg?’_. Det er også her evnen til at leve sig ind i- og spejle andres følelser og sindsstemninger, fx glæde hos mor, bliver til glæde hos barnet og omvendt. Det er også her, vi udvikler tryg tilknytning.

- **Det præfrontale/tænkende niveau:** Fra barnet er 1 – 25 år. Det er her, vi udvikler evnen til at mentalisere: Vi kan ’hoppe ud af os selv’ og kigge på os selv udefra, og ’hoppe ind’ og gøre os forestillinger om, hvad der sker ovre i andre. Mentaliseringsevnen gør, at vi er i stand til at agere socialt hensigtsmæssigt: Vi kan regulere vores behov, så vi ikke kun er impulsstyret, forstår turtagning, og andre kognitive funktioner.

Når vi er oppe i det øverste niveau – det præfontale – taler Susan Hart om at vi har ’den fuldmodne hjerne’. Det er dog vigtigt at huske på, at udviklingen ikke sker af sig selv, men skal fremelskes i de nære situationer. Så det, at vi har en bestemt alder betyder ikke, at ’så kan vi bare’ de funktioner, der hører til niveauet, fortæller Linda Kuntz Sørensen:

- Det handler om udvikling. Man kan ikke springe niveauer over og så modner hjernen af sig selv. Når vi taler om følelsesmæssig udvikling, så starter det jo i bunden med den trygge tilknytning, og så bygger man ovenpå med selvregulering og til sidst kan vi blive i stand til at mentalisere.

# De neuroaffektive kompasser

	I podcasten fortæller Linda Kunz Sørensen også om de tre neuroaffektive kompasser, som Susan Hart har udviklet. Kompasserne hjælper fagpersoner, fx socialpædagoger, med at kortlægge og analysere, på hvilket af hjernens tre niveauer, borgeren befinder sig, og den viden kan hjælpe dig til at skabe den bedste og mest hensigtsmæssige indsats.

Nu kan du nemlig skabe udvikling hos en borger på det rette niveau, og tilrettelægge din pædagogiske indsats efter, om borgeren fx skal guides til at kunne regulere sig, rumme positive og negative følelser, eller mentalisere.

Kompasserne ser således ud:

- **Det autonome kompas** handler om arousalregulering,  og er inddelt i behag/ubehag, aktivitet/passivitet.

- **Det limbiske kompas** handler om egne følelser, indlevelsesevne og empati, og er inddelt i egocentrisk/altercentrisk perspektiv, positive/negative følelser.

- **Det præfrontale kompas** handler om med hvilken refleksivitet, vi gør ting, og er inddelt i høj/lav grad af mentalisering, impulsstyring/impulshæmning.'

![[De syv mentale organiseringsniveauer for følelsesmæssig udvikling.excalidraw||700]]

